H1: DHS публікує справедливе та гуманне правило «суспільного тягаря»

The information on this page is out of date. However, some of the content may still be useful, so we have archived the page.

- English

- বাংলা

- 中文

- Creole

- دری

- 한국어

- नेपाली

- پښتو

- Português

- Tagalog

- Українська

- اردو

- Tiếng Việt

Дата публікації 08.09.2022 р.

ВАШИНГТОН– Міністерство внутрішньої безпеки США (DHS) оприлюднило остаточне правило, яке буде опубліковане у Федеральному реєстрі (Federal Register), що забезпечує ясність і послідовність для осіб, які не є громадянами країни, щодо того, як DHS буде застосовувати недопущення до країни на підставі визначення суспільного тягаря. Це правило відновлює історичне розуміння поняття «суспільного тягаря», котре існувало упродовж десятиліть, поки попередня адміністрація не почала розглядати додаткові пільги на охорону здоров’я, такі як Medicaid та допомога з харчуванням, під час прийняття рішення щодо недопущення до країни на підставі визначення суспільного тягаря. Оголошене сьогодні правило свідчить про прагнення адміністрації Байдена відновити віру в нашу легальну імміграційну систему.

«Цей захід забезпечить справедливе й гуманне ставлення до легальних іммігрантів та членів їхніх сімей, які є громадянами США», —заявив міністр внутрішньої безпеки США Алехандро Н. Майоркас. «Відповідно до основоположних цінностей Сполучених Штатів, ми не будемо карати людей за те, що вони вирішили отримати доступ до медичних пільг та інших додаткових державних послуг, які їм доступні».

«З огляду на цінності нашої країни, ця політика передбачає справедливе та поважне ставлення до всіх, для кого ми працюємо», —заявив директор Служби громадянства та імміграції США Ур М. Джадду. «Хоча ще багато потрібно зробити для подолання плутанини й страху, ми продовжимо працювати над усуненням бар’єрів в імміграційній системі, відновленням віри й довіри в наших спільнотах іммігрантів, а також над усуненням надмірного бюрократичного тягаря в процесі подачі заяв».

Розділ 212(a)(4) Закону про імміграцію та громадянство (Immigration and Nationality Act (INA)) передбачає недопущення до країни особи, яка не є громадянином США, якщо вона «може в будь-який час стати суспільним тягарем».

Особі, яка не є громадянином, але може стати «суспільним тягарем», що означає, що вона, ймовірно, буде залежати насамперед від держави в питаннях забезпечення засобів до існування, може бути відмовлено у в’їзді або в наданні дозволу на постійне проживання (відомому в розмовній мові як «грін-карта»). До 2019 року майже всі безготівкові державні пільги, такі як Medicaid або допомога з харчуванням, були виключені з розгляду. Правило 2019 року, яке в кінцевому підсумку було скасовано і більше не діє, призвело до зменшення кількості учасників таких програм серед осіб, які не підпадають під критерій недопущення, наприклад, діти громадян США в домогосподарствах зі змішаним статусом. Публікація цієї норми у Федеральному реєстрі дозволяє уникнути зазначених наслідків шляхом формального закріплення історичного розуміння терміну.

За цим правилом, як і за Тимчасовими настановами для застосування на місцях (Interim Field Guidance) 1999 року, які діяли протягом більшої частини останніх двох десятиліть, особа, яка не є громадянином, вважається такою, що може стати суспільним тягарем, якщо DHS визначить, що вона може стати головним чином залежною від держави у питаннях забезпечення засобів до існування. Таке визначення залежатиме від:

- «Віку; стану здоров’я; сімейного стану; активів, ресурсів та фінансового стану; освіти та навичок» негромадянина, як того вимагає INA;

- Подання форми I-864, Заява про підтримку (Affidavit of Support) відповідно до розділу 213A INA, що подається від імені негромадянина, коли це вимагається; і

- Попереднього або поточного отримання негромадянином додаткового соціального забезпечення (SSI); грошової допомоги для підтримки доходу в рамках Тимчасової допомоги малозабезпеченим сім’ям (Temporary Assistance for Needy Families (TANF)); державних, племінних, територіальних або місцевих програм грошових виплат для підтримки доходу (часто званих «загальною допомогою»); або довгострокового перебування в державних установах за кошт держави.

При визначенні суспільного тягаря DHS не враховуватиме пільги, отримані іншими членами сім'ї, окрім заявника. DHS також не враховуватиме отримання певних негрошових пільг, на які можуть мати право негромадяни. До таких пільг відносяться: Програма додаткової допомоги у харчуванні (SNAP) або інші програми харчування, Програма дитячого медичного страхування (CHIP), Medicaid (крім довгострокової госпіталізації), пільги на житло, будь-які пільги, пов'язані з імунізацією або тестуванням на інфекційні захворювання, або інші додаткові або спеціальні пільги.

DHS розробить оновлену версію Посібника з питань політики (Policy Manual), щоб допомогти співробітникам USCIS справедливо і послідовно застосовувати це положення, а також краще інформувати громадськість про те, як це правило буде впроваджуватися. DHS також проводитиме інформаційно-роз'яснювальну роботу з громадськістю з метою мінімізації ризику виникнення плутанини або ефекту демотивації як серед негромадян, так і серед громадян США.

Остаточне правило набуде чинності 23 грудня 2022 року та буде опубліковано у Федеральному реєстрі 9 вересня 2022 року. DHS зараз здійснює оцінку «суспільного тягаря» відповідно до статуту та Тимчасових настанов для застосування на місцях 1999 року і продовжуватиме це робити до запровадження остаточного правила для заявок, надісланих на поштову адресу на дату набрання чинності або пізніше.

Сьогоднішнє оголошення є одним із низки кроків, які Адміністрація зробила для того, щоб збалансувати місію DHS та забезпечити справедливе та ефективне управління імміграційною системою нашої країни.